提刑按察使司。
按察使一人，(正三品)
副使，(正四品)
佥事无定员。(正五品。详见诸道。)
经历司，经历一人，(正七品)
知事一人。(正八品)
照磨所，照磨一人，(正九品)
检校一人。(从九品)
司狱司，司狱一人，(从九品)

按察使，掌一省刑名按劾之事。纠官邪，戢奸暴，平狱讼，雪冤抑，以振扬风纪，而澄清其吏治。大者暨都、布二司会议，告抚、按，以听于部、院。凡朝觐庆吊之礼，具如布政司。副使、佥事，分道巡察，其兵备、提学、抚民、巡海、清军、驿传、水利、屯田、招练、监军，各专事置，并分员巡备京畿。